# :heavy_check_mark: Software Quality
Il prodotto finale dovrà essere realizzato, come già espresso nel <code>[Project Plan](ProjectPlan.pdf)</code>, secondo i parametri e gli attributi di qualità espressi nel modello McCall, di seguito elencati e suddivisi per categorie come previsto dagli autori.
## Parametri riguardanti l'operatività del software
* Correttezza: il prodotto deve "fare ciò per cui è stato progettato" in maniera corretta, dunque deve soddisfare i requisiti e le specifiche forniteci dal cliente.
* Affidabilità: il prodotto deve essere in grado di svolgere il proprio compito con buona precisione nel tempo. Per questo, prima del suo rilascio, deve essere testato adeguatamente.
* Efficienza: il prodotto deve essere capace di funzionare spendendo il minimo delle risorse richieste. In particolare, la tecnologia di connettività wireless (*LoRa*) sulla quale si basa il nostro prodotto, è, per definizione, una tecnologia a basso consumo, dunque ottimale per il nostro caso.
* Integrità: il prodotto deve poter prevenire un suo possibile utilizzo non autorizzato. Nel dettaglio, non è implementata alcuna particolare politica di sicurezza, tuttava, la scheda Arduino MKR WAN 1300, è provvista del chip crittografico *ECC508* che ne garantisce la sicurezza e la riservatezza. 
* Usabilità: il prodotto deve poter essere utilizzato correttamente in breve tempo. Per questo motivo, non sono rischieste particolari abilità o conoscenze per il suo impiego; ad esempio, la rilevazione di inquinanti oppure di temperatura e umidità è completamente automatica e gestita in maniera indipendente. L'unico requisito di "base" da dover rispettare è quello di mantenere sempre alimentata la sentinella per permetterne il funzionamento.
## Parametri riguardanti la revisione del software
* Manutenibilità: deve essere facile rilevare/identificare eventuali errori e poi correggerli. Entrambe le fasi vengono agevolate dal livello di modularità del software che gestisce la sentinella; il codice di gestione di ogni sensore è, infatti, separato l'uno dall'altro su diversi file permettendo, se necessario, un intervento mirato dove richiesto. La stessa struttura è stata sfruttata anche per la gestione delle fasi di invio e ricezione dati, in quanto l'implementazione delle singole funzioni utilizzate nei due processi, è separata dal resto del codice, che, conseguentemente risulterà più leggibile e più facile da manutenere. 
* Testabilità: tutte le funzionalità implementate nel prototipo di sentinella possono essere testate (tramite test manuali o automatici), in maniera più o meno semplice, ma senza la necessità di dover possedere conoscenze troppo approfondite nell'ambito di applicazione.
* Flessibilità: anche in questo caso, il processo di modifica, aggiornamento o perfezionamento del codice è facilitato, come per la manutenibilità, dal livello di modularità del codice.
## Parametri riguardanti la facilità di transizione verso un nuovo ambiente
* Portabilità: il codice sorgente per la gestione della sentinella completa è stato realizzato nell'ambiente di sviluppo caratteristico di Arduino, dunque, sicuramente, funzionerà correttamente sull'omonima scheda programmabile. Nonostante ciò, il linguaggio caratteristico dell'ambiente di sviluppo è un derivato dei linguaggi di programmazione C/C++, dunque, considerando invariati i sensori utilizzati (e, quindi, anche le librerie su cui si basano), non dovrebbe essere troppo complicato il trasferimento e l'adattamento del codice ad un altro hardware. 
* Riusabilità: il grado di riusabilità del software di gestione della sentinella può essere considerato abbastanza elevato. Anche in questo caso, il fatto di avere un buon livello di modularità, ci può permettere, infatti, di isolare singole funzioni che, poi, potranno essere riutilizzate per altre applicazioni nello stesso ambito.
* Interoperabilità: il grado di interoperabilità, in questo caso, dovrà essere particolarmente elevato data la necessità della sentinella di inviare e ricevere dati verso gateway e server sparsi per il mondo.
